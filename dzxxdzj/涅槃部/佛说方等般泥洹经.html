<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说方等般泥洹经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说方等般泥洹经</center></div><div class='fo'><center>经文出处:来自无量光明网</center><br/><br>
			<p style="text-align: center"><img alt="第8部 佛说方等般泥洹经" src="./images/˵Ȱ䡾0.png" style="width: 8px; height: 00px" title="第8部 佛说方等般泥洹经" /></p>
<h>佛说方等般泥洹经 卷上</h>
<p><strong>　　西晋月氏<a>三藏</a>竺法护译</strong></p>
<h>　　哀泣品第一</h>
<p>　　闻如是一时。佛游鸠夷那竭国双树间力士所生处。时佛欲般泥洹。告贤者阿难言。多陀竭出于山间。般泥洹时本瑞云何。如今日宁见闻丛树间感应不乎。答吾所问。尔时阿难以偈答佛言</p>
<p style="text-align: center">　　愿听我所梦其色近可怪</p>
<p style="text-align: center">　　忆夜之所见心窃为危惧</p>
<p style="text-align: center">　　梦此阎浮提有树生甚奇</p>
<p style="text-align: center">　　七宝杂校成花实常丰茂</p>
<p style="text-align: center">　　覆盖佛世界其荫清且凉</p>
<p style="text-align: center">　　开发踊跃意灭除众忧病</p>
<p style="text-align: center">　　上行高无极姿好亦无数</p>
<p style="text-align: center">　　见者眼清净闻者耳彻听</p>
<p style="text-align: center">　　树出无量音清净之法音</p>
<p style="text-align: center">　　具足空寂灭则令一切安</p>
<p style="text-align: center">　　其树奋大光遍照东方刹</p>
<p style="text-align: center">　　其数如恒沙诸佛之国土</p>
<p style="text-align: center">　　亦照于十方蠕动荷救护</p>
<p style="text-align: center">　　一切蒙光者安隐难思议</p>
<p style="text-align: center">　　树出众名香器有百种分</p>
<p style="text-align: center">　　其有闻香者终不归恶道</p>
<p style="text-align: center">　　<a>地狱</a>以畜生及在饿鬼路</p>
<p style="text-align: center">　　于彼闻是香疾得生善处</p>
<p style="text-align: center">　　大树德如是苞润众生类</p>
<p style="text-align: center">　　忽然于树间没于力士地</p>
<p style="text-align: center">　　于时无数千群萌不可计</p>
<p style="text-align: center">　　悲泣悉哀慕如盲失其目</p>
<p style="text-align: center">　　不复听其声亦不见树形</p>
<p style="text-align: center">　　犹不闻其香虚劣若饥人</p>
<p style="text-align: center">　　恐惧衣毛竖畏怖情使然</p>
<p style="text-align: center">　　于夜梦如是愿尊为解说</p>
<p>　　尔时净居天子。释梵四天王魔子导师。各与八十那术之众。俱到力士所生处丛树间。前诣佛所稽首作礼却住一面。同时举声为贤者阿难。说偈言</p>
<p style="text-align: center">　　尊天今灭度阿难岂知耶</p>
<p style="text-align: center">　　呜呼感恋毒佛将般泥曰</p>
<p style="text-align: center">　　大铠翳无明佛今欲灭度</p>
<p style="text-align: center">　　<a>世尊</a>般泥洹违远于拥护</p>
<p>　　于是佛为诸天子释梵四天王魔子导师。说偈言</p>
<p style="text-align: center">　　汝等勿愁忧所梦无有异</p>
<p style="text-align: center">　　我于双树间今当般泥洹</p>
<p style="text-align: center">　　树中之最树奇妙难可量</p>
<p style="text-align: center">　　光香甚殷盛没于丛树下</p>
<p style="text-align: center">　　世尊譬大树复在丛树中</p>
<p style="text-align: center">　　寝处无有识如火得水消</p>
<p style="text-align: center">　　万物皆无常法起当有灭</p>
<p style="text-align: center">　　世雄之所了是故为人说</p>
<p style="text-align: center">　　阿难知之乎佛尊犹泥曰</p>
<p style="text-align: center">　　造迦利<a>比丘</a>智通度<a>彼岸</a></p>
<p style="text-align: center">　　阿难汝今往告敕释须檀</p>
<p style="text-align: center">　　尊者阿那律彻视度无极</p>
<p style="text-align: center">　　阿难行告语拘絺迦旃延</p>
<p style="text-align: center">　　分褥文陀弗菩提及摩夷</p>
<p style="text-align: center">　　<a>须菩提</a>面王善来觉薄拘</p>
<p style="text-align: center">　　难陀罗云停度知际马师</p>
<p style="text-align: center">　　一切诸比丘来度恐畏者</p>
<p style="text-align: center">　　疾去悉告语令知我泥曰</p>
<p>　　尔时阿难。以偈答世尊言</p>
<p style="text-align: center">　　我身已疲极譬如饥羸人</p>
<p style="text-align: center">　　闻佛泥曰故愁惨不自胜</p>
<p style="text-align: center">　　其身无有力口亦不能言</p>
<p style="text-align: center">　　志意加怯劣世眼云何行</p>
<p style="text-align: center">　　不任告尊者今世不可念</p>
<p style="text-align: center">　　适见便不现永失于拥护</p>
<p style="text-align: center">　　无护甚勤苦何忍任往告</p>
<p style="text-align: center">　　尊老闻此问安能堪惶懅</p>
<p style="text-align: center">　　<a>世间</a>大光明灭尽为甚疾</p>
<p style="text-align: center">　　弃世亦何速厄难遂盲冥</p>
<p style="text-align: center">　　不任诣长老陈此酸毒事</p>
<p style="text-align: center">　　正觉愿更遣无有愁戚者</p>
<p>　　于是佛为阿难说偈</p>
<p style="text-align: center">　　阿难巨亿大啼泣感悲哀</p>
<p style="text-align: center">　　宫殿难檀庐空虚无人天</p>
<p style="text-align: center">　　宣告诸比丘侍者之常业</p>
<p style="text-align: center">　　泥曰后来者得无益哀酷</p>
<p>　　尔时贤者阿那律于须弥山顶。为忉利诸天广讲法语。见诸大尊神妙天子。各从宫殿遑遑不安。阿那律心念言。此诸天子。何故弃舍天妓之娱。扰扰上下或飞或走。眷属离散其处空虚忽不复现。时阿那律从须弥顶。遥见宝积山下之地。于是阿那律立须弥顶。举声以偈赞叹佛言</p>
<p style="text-align: center">　　导利于群梨施世之安隐</p>
<p style="text-align: center">　　正觉为众祐云何便泥曰</p>
<p style="text-align: center">　　呜呼世尊喻父母为世之眼除诸冥</p>
<p style="text-align: center">　　为世良医疗众病今世尊雄便泥曰</p>
<p style="text-align: center">　　见淫怒人如放逸<a>觉悟</a>愚痴断<a>生死</a></p>
<p style="text-align: center">　　为法尊上伤悭贪令离嗔诤立大道</p>
<p style="text-align: center">　　天中天尊右金臂枚拭一切授正戒</p>
<p style="text-align: center">　　佛动是国六震地周遍世界闻大音</p>
<p style="text-align: center">　　如大石山一旦崩其音宣广闻者悸</p>
<p style="text-align: center">　　世雄如是今泥曰音畅遐方闻摧悴</p>
<p style="text-align: center">　　魔兵兴恶若干变金刚器械不可数</p>
<p style="text-align: center">　　有戴大山或持火世雄威光毛不动</p>
<p style="text-align: center">　　降伏怒害魔官属得<a>甘露</a>迹无忧惧</p>
<p style="text-align: center">　　便转法轮解<a>四谛</a>今日尊雄便泥曰</p>
<p style="text-align: center">　　世尊见化无数种三千世界如一毛</p>
<p style="text-align: center">　　能令众生无毁害今日尊雄便泥曰</p>
<p style="text-align: center">　　今天中天为来入至于力士所<a>生地</a></p>
<p style="text-align: center">　　五百眷属围绕佛于双树间便泥曰</p>
<p style="text-align: center">　　佛天中天百世来奉行四禅开度人</p>
<p style="text-align: center">　　所<a>修行</a>道阐甘露我最后见佛泥曰</p>
<p style="text-align: center">　　所游往来无生死其惠布施无悔恨</p>
<p style="text-align: center">　　其奉正戒无谀谄我最后见佛泥曰</p>
<p style="text-align: center">　　于亿劫中那术数所为精进无过者</p>
<p style="text-align: center">　　忍辱无量譬若地我今后见佛泥曰</p>
<p style="text-align: center">　　佛天中尊所生处供养诸觉亿那术</p>
<p style="text-align: center">　　致甘露迹志惟一我今后见佛泥曰</p>
<p style="text-align: center">　　佛天中尊所生处智慧第一了三达</p>
<p style="text-align: center">　　十方世雄无挂碍今我后见佛泥曰</p>
<p style="text-align: center">　　大力有十等一切通无与等立金刚</p>
<p style="text-align: center">　　求比难比无殊者我今后见佛泥曰</p>
<p style="text-align: center">　　十力世雄相严身所周旋处光巍巍</p>
<p style="text-align: center">　　进止所历如金摸我今后见佛泥曰</p>
<p style="text-align: center">　　化亿那术立道证消尽诸欲无尘垢</p>
<p style="text-align: center">　　济人生死烧勤苦我今后见佛泥曰</p>
<p style="text-align: center">　　天亿那术立<a>虚空</a>雨种种色拘文华</p>
<p style="text-align: center">　　雨杂名香天芬薰我今后见佛泥曰</p>
<p style="text-align: center">　　佛人中尊行住立若入都邑蹈门阃</p>
<p style="text-align: center">　　盲者得眼睹诸色我今后见佛泥曰</p>
<p style="text-align: center">　　佛人中尊蹈门时病者得愈怀喜踊</p>
<p style="text-align: center">　　一切安隐脱勤苦我今后见佛泥曰</p>
<p style="text-align: center">　　佛入城时拘闭解长得安隐自欢娱</p>
<p style="text-align: center">　　愁苦休除慧最上我今后见佛泥曰</p>
<p style="text-align: center">　　身不知老无死忧已脱众碍智无双</p>
<p style="text-align: center">　　为人泰祖无过佛我今后见佛泥曰</p>
<p style="text-align: center">　　十力世尊上忉利度母摩耶立妙道</p>
<p style="text-align: center">　　化那术天不可计我今后见佛泥曰</p>
<p style="text-align: center">　　第七梵天住众疑佛刹其罔授道真</p>
<p style="text-align: center">　　彼王自投来稽首我今后见佛泥曰</p>
<p style="text-align: center">　　有凶暴贼罪力强降立害者甘露道</p>
<p style="text-align: center">　　纳邪术人无央数我今后见佛泥曰</p>
<p style="text-align: center">　　调达怀毒凶恚盛驱作醉象力难当</p>
<p style="text-align: center">　　佛于大城令调伏我今后见佛泥曰</p>
<p style="text-align: center">　　佛于众会法导人能动天地震山陵</p>
<p style="text-align: center">　　大海波荡水居扰我今后见佛泥曰</p>
<p>　　是时阿那律说此偈已。应时佛放威神令阎浮提所在比丘。除大迦叶眷属余尽来会。三千<a>大千世界</a>诸天龙神。揵沓和阿须伦迦留罗真陀罗摩睺勒众等。共到力士生地。诣佛所稽首作礼。皆大啼哭举声呼佛。思慕崩绝如丧父母。各各相牵共悲泣者。还顾相视共泪出者。或手相搏拍膑拍头。或开目闭目诸根变异。面颊憔悴肥色困皱。或有却行右膝着地。呼嗟抆眼涕泣交横。悲哀叹佛皆言毒痛。呜呼世雄。呜呼大医。呜呼师子。呜呼法王。呜呼日月王。呜呼觉正觉。呜呼大光明施甘露。无量迹如是号啕。或有自扑而擗地者。或有覆面拍地者。尔时阿难从座起下【跍*月】跪累膝。两手据地仰向视佛。而说偈言</p>
<p style="text-align: center">　　见人众号慕皆与悲毒俱</p>
<p style="text-align: center">　　各各号哭哀益令我酸毒</p>
<p style="text-align: center">　　譬如贾客行中道逢剧贼</p>
<p style="text-align: center">　　逢见大火光若草惧焦然</p>
<p style="text-align: center">　　因见炽火故其心为恐惶</p>
<p style="text-align: center">　　意以怀悚栗拜天从求哀</p>
<p style="text-align: center">　　我情勤无极忧郁焉可胜</p>
<p style="text-align: center">　　又见蒸庶人悲叫举两臂</p>
<p style="text-align: center">　　惟虑去来事愿佛住一劫</p>
<p style="text-align: center">　　今日何忍见尊人般泥曰</p>
<p style="text-align: center">　　我常行求佛不见天中天</p>
<p style="text-align: center">　　祇洹用丘空但睹于余人</p>
<p style="text-align: center">　　若入维耶离豪右问讯佛</p>
<p style="text-align: center">　　无上尊所生我当云何答</p>
<p style="text-align: center">　　无央数千人泣涕泪流面</p>
<p style="text-align: center">　　无上释师子仁今使安在</p>
<p style="text-align: center">　　诸人哀哭摧无不思见佛</p>
<p style="text-align: center">　　云何入大城违远人中尊</p>
<p style="text-align: center">　　当立于谁后当为谁持钵</p>
<p style="text-align: center">　　为谁掌衣被谁当亲劝我</p>
<p style="text-align: center">　　谁当为我说闻持是何谓</p>
<p style="text-align: center">　　谁解我疑言阿难知如海</p>
<p style="text-align: center">　　从谁闻<a>正法</a>深奥难解句</p>
<p style="text-align: center">　　我当从何受无量兴妙法</p>
<p>　　尔时佛告阿难。汝为如来于双树间敷师子床。所以者何。多罗竭于夜半时乃般泥洹。与本愿合故也。于是阿难啼从座起。于力士地双树下敷师子床。令北首敷已。说此偈言</p>
<p style="text-align: center">　　今为大<a>神通</a>最后敷此床</p>
<p style="text-align: center">　　终始不能得复安清净座</p>
<p style="text-align: center">　　我当何忍人于是双树间</p>
<p style="text-align: center">　　光明今灭度远离于至尊</p>
<p>　　于是阿那律为阿难说偈言</p>
<p style="text-align: center">　　佛从本已说万物尽无常</p>
<p style="text-align: center">　　独不得<a>自在</a>于是何为啼</p>
<p style="text-align: center">　　尔时阿难以偈答阿那律言</p>
<p style="text-align: center">　　云何说是谈仁便答我意</p>
<p style="text-align: center">　　见尊般泥洹仁岂无忧耶</p>
<p>　　于是阿那律以偈答阿难言</p>
<p style="text-align: center">　　我见人哀危动与忧恼俱</p>
<p style="text-align: center">　　我泪流满目悲涕潺横流</p>
<p style="text-align: center">　　我亦察<a>天人</a>以天眼涕泣</p>
<p style="text-align: center">　　我亦用是故悲叫憎悒毒</p>
<p style="text-align: center">　　不用啼哭故便可有所得</p>
<p style="text-align: center">　　是故勉喻人莫啼亦勿愁</p>
<h>　　四童现生品第二</h>
<p>　　尔时世尊从座起入双树间。于师子床上右胁倚卧卧已。应时东方去此百亿万佛国有佛。号师子向作如来。今现在<a>说法</a>。其世界名<a>解脱</a>华。佛告阿难。彼之世界何故名曰解脱华乎。常以七宝华遍布满地无有空缺。其花柔软色甚鲜好出一切香。有七宝树以宝合成。有栴檀树以诸栴檀共相装挍。其色妙绝种种无数。有树常出伎乐之音。音节和雅无量调合。有树常出七宝之器种种具足。有树常出众宝璎珞无量之饰。其国土有无数宝园。以众七宝转杂相成。如天所有所止宫殿。以诸如意摩尼天珠。紫磨黄金挍镂相成。譬如第六天上所居宫殿。其<a>菩萨</a>大士生彼佛国者。皆离世会专尚法讲。神通大圣度于无极。得诸<a>佛法</a>高明之慧。所问能答及离世间。所语所念常志<a>法事</a>。以善方便现于内明。远诸谀谄得法会离。诸想得智慧度无极。度彼岸已具足学善权方便。常供事诸佛离于世语。但说不退转菩萨法事。是诸菩萨不乐余话。但议菩萨陀邻尼金刚行法三品清净。佛功德力无所畏。是故彼界名解脱华。彼有菩萨名善思义。忽迁神命生阎浮提罗阅只国。为王阿阇世作子适生。即便结加趺坐。而说偈言</p>
<p style="text-align: center">　　吾今所以从师子向刹来</p>
<p style="text-align: center">　　欲见释师子正觉为在不</p>
<p>　　于是有他天。为童子说此偈言</p>
<p style="text-align: center">　　今日人中尊释师子垂衣</p>
<p style="text-align: center">　　当于双树间寂然定泥曰</p>
<p style="text-align: center">　　尔时童子以偈答天言</p>
<p style="text-align: center">　　吾从东方来经百亿万刹</p>
<p style="text-align: center">　　至于释师子欲听闻上法</p>
<p style="text-align: center">　　今日人中尊当寂取泥曰</p>
<p style="text-align: center">　　至此吾有缘不以<a>无缘</a>到</p>
<p style="text-align: center">　　今日吾来至佛当般泥曰</p>
<p style="text-align: center">　　天上及世间当忧何况我</p>
<p style="text-align: center">　　发意顷不住即欲往见佛</p>
<p style="text-align: center">　　吾来至于此有益不唐举</p>
<p style="text-align: center">　　佛兴难可值故启大王言</p>
<p style="text-align: center">　　无得为放逸当诣多陀竭</p>
<p style="text-align: center">　　亿百千劫中时有一佛起</p>
<p style="text-align: center">　　于德化当知佛枉众庶民</p>
<p style="text-align: center">　　今日于大王谏寤国之尊</p>
<p style="text-align: center">　　放意从欲故云何绝父命</p>
<p style="text-align: center">　　习近恶知识调达则大贼</p>
<p style="text-align: center">　　王从受彼教断绝父之命</p>
<p style="text-align: center">　　起于吾我想痴欲造逆害</p>
<p style="text-align: center">　　王父为法行则佛之子孙</p>
<p style="text-align: center">　　王已得其罪为犯于逆事</p>
<p style="text-align: center">　　以故堕沉冥阿鼻摩地狱</p>
<p style="text-align: center">　　喜意净信佛便当得解脱</p>
<p style="text-align: center">　　然后为人尊即可得正觉</p>
<p style="text-align: center">　　佛般泥曰已正觉虽复见</p>
<p style="text-align: center">　　但能得供养于<a>无我</a><a>舍利</a></p>
<p style="text-align: center">　　吾不以欲故来到于此国</p>
<p style="text-align: center">　　大王见忍从我欲往见佛</p>
<p style="text-align: center">　　今日夜半时世尊当泥曰</p>
<p style="text-align: center">　　吾从师子向闻佛说如是</p>
<p style="text-align: center">　　我欲见佛故故至此忍界</p>
<p style="text-align: center">　　敬谢中外亲诸家且自安</p>
<p style="text-align: center">　　我当往觐佛神通生死尽</p>
<p style="text-align: center">　　欲见佛者俱前侍尊泥曰		
		
	<p class="box marginT">
	<a></a> <span></span> <a></a> <a></a> <a></a> <a class="a"></a>		
	
		
		
		<br>
			</p>
<p>　　于是王阿阇世以偈告子言</p>
<p style="text-align: center">　　子汝且忍于是夜我当求勇并力往</p>
<p style="text-align: center">　　力士之土去此远不可便以车乘至</p>
<p style="text-align: center">　　尔时童子以偈答父王阿阇世言</p>
<p style="text-align: center">　　我精进力甚众多发意之顷便能来</p>
<p style="text-align: center">　　是夜能越无数劫我不<a>懈怠</a>如大王</p>
<p style="text-align: center">　　我今日夜所从来亦不可计甚长远</p>
<p style="text-align: center">　　超越中间无数国力士之处何足言</p>
<p>　　尔时童子从座下步。行出罗阅只大城。便说偈言</p>
<p style="text-align: center">　　其欲生天离地狱欲得名闻为尊雄</p>
<p style="text-align: center">　　可疾随我后从来当前诣佛最泥曰</p>
<p>　　童子适出罗阅只大城说此偈已。应时城中二万人无数亿天龙鬼神。揵沓和阿须伦迦留罗真陀罗摩睺勒来会于是。与若干之众围绕。共到力士生地双树间至佛所</p>
<p>　　尔时佛于师子床上右胁倚卧。时南方去此五十万佛国有佛。号宝积示现如来。今现在说法。其世界名宝种。彼有菩萨名曰喜信净。忽迁神命生阎浮提舍卫大城。为师子长者作子适生。即便结加趺坐。说此偈言</p>
<p style="text-align: center">　　所以手足施及用耳与鼻</p>
<p style="text-align: center">　　至于亿世中忍以头为惠</p>
<p style="text-align: center">　　勇惠施无惧妻妇及男女</p>
<p style="text-align: center">　　欲度一切故释尊岂在不</p>
<p style="text-align: center">　　所以亿劫中肌肉施于人</p>
<p style="text-align: center">　　欲度众生故世眼为在不</p>
<p>　　于是师子长者即恐惧衣毛为竖。以偈问子言</p>
<p style="text-align: center">　　为天揵沓和鬼神真陀罗</p>
<p style="text-align: center">　　婴孩能赞叹辩才说妙言</p>
<p style="text-align: center">　　中外皆怪怖小大驰四散</p>
<p style="text-align: center">　　吾用闻佛声是故独不去</p>
<p style="text-align: center">　　尔时童子以偈答父言</p>
<p style="text-align: center">　　我为天亦龙亦鬼真陀罗</p>
<p style="text-align: center">　　我为天中天亦为人长者</p>
<p>　　于是师子长者以偈问子言</p>
<p style="text-align: center">　　用闻是语故子益令我疑</p>
<p style="text-align: center">　　所叹乃如是使我增恐惧</p>
<p style="text-align: center">　　云何为天龙何鬼揵沓和</p>
<p style="text-align: center">　　何谓天中天何谓子为人</p>
<p>　　尔时童子以偈答父言</p>
<p style="text-align: center">　　南方有佛名宝积如来尊</p>
<p style="text-align: center">　　我从彼刹来今至此佛国</p>
<p style="text-align: center">　　怒害我为释为六天亦然</p>
<p style="text-align: center">　　若苦则为梵亦作转轮王</p>
<p style="text-align: center">　　于彼咸龙像为神至于此</p>
<p style="text-align: center">　　鬼色揵沓和长者当了是</p>
<p style="text-align: center">　　我当为一切哀伤设拥护</p>
<p style="text-align: center">　　致得天人尊觉则为上度</p>
<p style="text-align: center">　　我所化亦久从劫至亿劫</p>
<p style="text-align: center">　　终无有尽时长者我欲去</p>
<p>　　童子白父言。宝积示现如来所说当学。不当习诸入之事。所修当念行广大之业。菩萨有三法行。疾得阿惟越致无上正真道何等为三。一者种种深觉。二者入无数意。三者念要句三昧。是为三法行。菩萨疾得阿惟越致无上正真道。于时师子长者告子言。我未知是处</p>
<p>　　童子以偈现说其处</p>
<p style="text-align: center">　　深慧难晓亦难了世间皆疑于是句</p>
<p style="text-align: center">　　一切了知是义者唯独有佛多陀竭</p>
<p style="text-align: center">　　佛所解句无瑕秽已有无想为上智</p>
<p style="text-align: center">　　其无思念清净道不行想行是谓智</p>
<p style="text-align: center">　　无央数意无有意心之所入志寂定</p>
<p style="text-align: center">　　无所入者是谓意此意则为见一切</p>
<p style="text-align: center">　　金刚三昧得上觉于是之句无入句</p>
<p style="text-align: center">　　我立于信妙金刚此之句迹谓上要</p>
<p style="text-align: center">　　彼断要者不为信佛赞信法为持最</p>
<p style="text-align: center">　　是一切法为如空习行三昧得为佛</p>
<p style="text-align: center">　　一切所知无有智一切所行无有行</p>
<p style="text-align: center">　　一切所学无有学一切所说无有说</p>
<p style="text-align: center">　　深入慧者无法想入于寂定无寂想</p>
<p style="text-align: center">　　虽成觉道无觉想度脱人民无人想</p>
<p style="text-align: center">　　是之勇猛离见罔皆觉了究深道事</p>
<p style="text-align: center">　　入于一切生死海度脱群萌诸起灭</p>
<p>　　于是童子说此偈已。师子长者及二百人。具足发无上正真道意。应时得不起法忍。八亿天发无上正真道意。即立不退转地。成无上正真道。四那术人远尘离垢得诸<a>法眼</a>净。尔时童子便说偈言</p>
<p style="text-align: center">　　吾不徒尔来有劝释尊教</p>
<p style="text-align: center">　　度脱无亿数令发佛道意</p>
<p style="text-align: center">　　于释师子法怀来宣善义</p>
<p style="text-align: center">　　立人于忍地无得不退转</p>
<p style="text-align: center">　　我立父兄弟诸家于佛道</p>
<p style="text-align: center">　　八亿诸天人皆命悉大乘</p>
<p style="text-align: center">　　我为一切人除其贫窭行</p>
<p style="text-align: center">　　我为得法利难计难思议</p>
<p>　　尔时童子说此偈已。与父母及百千亿人。无数亿天龙神揵沓和阿须伦迦留罗真陀罗摩睺勒眷属。围绕往到力士生地诣佛所是时佛于师子床上右胁倚卧。时西方去此八十亿万佛国有佛。号妙乐如来。今现在说法。其世界名乐园。彼有菩萨名曰空无。忽迁神命生阎浮提。于波罗奈城为须福长者作子适生。便结加趺坐。说此偈言</p>
<p style="text-align: center">　　法本为空无欲有则为着</p>
<p style="text-align: center">　　不得脱勤苦常立于愦恼</p>
<p style="text-align: center">　　法为不可得是谓为定止</p>
<p style="text-align: center">　　亦尽亦无尽彼为悉无有</p>
<p style="text-align: center">　　空者不智习亦不无有习</p>
<p style="text-align: center">　　彼若无因缘何从有所缘</p>
<p style="text-align: center">　　彼所可说法深寂亦难解</p>
<p style="text-align: center">　　释师子人尊正觉为在不</p>
<p style="text-align: center">　　大师子震吼<a>梵音</a>无起灭</p>
<p style="text-align: center">　　今日于树间光日没不现</p>
<p style="text-align: center">　　佛于众僧中譬如月盛满</p>
<p style="text-align: center">　　诸人不复见世雄说法时</p>
<p style="text-align: center">　　佛于众僧中如踞须弥顶</p>
<p style="text-align: center">　　世尊不复乐出入于城中</p>
<p style="text-align: center">　　为天世吼道说空无我法</p>
<p style="text-align: center">　　一切不复得闻服大音声</p>
<p style="text-align: center">　　离吾无有我赞唱于空法</p>
<p style="text-align: center">　　今世尊泥曰寝疾于树间</p>
<p>　　尔时童子说此偈已。应时波罗奈大城中十万人。同时举声俱赞叹言。未曾有也。此幼童子乃能有是深智慧意智慧入。智慧光明智慧清净智慧高明。说上妙偈生而逮忍向慧权慧。其处难及所未尝有。其身未长乃有大力。譬如目见如来正觉。愿令我等智慧如是。童子曰。仁等。真愿是智慧。当愿如佛之智慧。微妙无合会寂无与等者。离诸所有高明无损。致诸行法一切善本。一切诸佛力无所畏。立于大慈大哀。仁等。当愿得此智慧。我今与仁当共发无上正真道意。应时大众俱发无上正真道意。寻为说法皆立不退转。成无上正真道。仁等。已发大道意。便可共往见如来无所著等正觉。于是童子与父母及十万人。无数亿天龙鬼神揵沓和阿须伦迦留罗真陀罗摩睺勒眷属围绕。到力士生地诣佛所。是时佛于师子床上右胁倚卧。时北方去此六十四万亿佛国有佛。号觉迹如来。今现在说法。其世界名华迹。彼界及树华实。昼夜常出觉华行之音。诸天龙鬼神揵沓和阿须伦迦留罗真陀罗摩睺勒。其闻音者。皆立觉迹之道行。彼如来有是德。其有人见觉迹行光明者。皆得不退转无上正真道。彼如来本愿之所致。佛语阿难。觉迹如来华迹世界无求二道者。亦不教人求。亦不为<a>弟子</a>缘觉之乘也。但学大乘亦教劝人。佛言。觉迹如来作佛已来六十万四千劫无弟子缘觉众。唯有菩萨众。譬如转轮圣王其子众多。以子为臣。子为门监。子为侍者。觉迹如来国亦如是。唯以诸菩萨为辅弼。以诸菩萨为元首。以诸菩萨为珍宝。以是故。其佛国诸菩萨充满具足为佛境界。阿难。觉迹如来世界所有。丰殖炽盛安隐快乐。菩萨辐凑周遍清净。无不神通者也。以诸金刚为财物。合会所闻闻无疑结。其会所闻皆精进行。以法意会皆勤力行。勉修定意一切尊习。诸惣持门积于智慧平等之要。彼有菩萨名神通华。忽迁神命生阎浮提维耶离大城中。为师子主兵臣作子适生便结加趺坐。说此偈言</p>
<p style="text-align: center">　　于释释中尊善说上妙法</p>
<p style="text-align: center">　　度脱亿亿人正觉为在不</p>
<p style="text-align: center">　　法意所随起其意不可得</p>
<p style="text-align: center">　　<a>三界</a>无与等正觉为在不</p>
<p style="text-align: center">　　无世尊无色于人无所比</p>
<p style="text-align: center">　　无有与等者明眼为在不</p>
<p style="text-align: center">　　精进度无极一心禅三昧</p>
<p style="text-align: center">　　智慧譬如海正觉为在不</p>
<p>　　于是觉迹如来化作天象童子。说偈言</p>
<p style="text-align: center">　　正觉住一劫当复过是数</p>
<p style="text-align: center">　　正觉后故在可住自娱乐</p>
<p style="text-align: center">　　童子且习欲是为大王家</p>
<p style="text-align: center">　　鼓乐弦清曲箫成以自娱</p>
<p>　　尔时童子以天意想说偈。报觉迹如来言</p>
<p style="text-align: center">　　其有随欲者此人则为痴</p>
<p style="text-align: center">　　不了解正觉及佛之教诫</p>
<p style="text-align: center">　　猪马及骆驼狐狼之与驴</p>
<p style="text-align: center">　　是辈为习欲非佛子所行</p>
<p style="text-align: center">　　盲聋无所知喑痖不能言</p>
<p style="text-align: center">　　是辈为习欲非佛子所行</p>
<p style="text-align: center">　　飞蛾蜜蜂蝇马畜不自知</p>
<p style="text-align: center">　　是辈为习欲非佛子所行</p>
<p style="text-align: center">　　假使阎浮利合满其中火</p>
<p style="text-align: center">　　宁堕于其中不习于欲事</p>
<p style="text-align: center">　　乐欲以为上于欲何足习</p>
<p style="text-align: center">　　其有称誉欲是为不知法</p>
<p style="text-align: center">　　不以贪欲故彼蒙见识别</p>
<p style="text-align: center">　　佛化来问我我谓为是天</p>
<p style="text-align: center">　　我从佛所闻法王说如见</p>
<p style="text-align: center">　　今日夜半时世尊当泥洹</p>
<p style="text-align: center">　　我当往见佛神通无起灭</p>
<p style="text-align: center">　　欲往可共俱诣于尊泥洹</p>
<p style="text-align: center">　　觉迹天中天人中尊说尔</p>
<p style="text-align: center">　　得善度无极以光导御人</p>
<p style="text-align: center">　　于百千劫中所建功德事</p>
<p style="text-align: center">　　不如泥洹曰世尊之所度</p>
<p style="text-align: center">　　矜覆一切者是世为拥护</p>
<p style="text-align: center">　　今佛当泥洹众生复勤苦</p>
<p style="text-align: center">　　佛为一切眼今日当泥洹</p>
<p style="text-align: center">　　是世当更遇值于大闇冥</p>
<p style="text-align: center">　　医王灭众病今日当泥洹</p>
<p style="text-align: center">　　已无人中尊世间甚勤苦</p>
<p style="text-align: center">　　能断一切疑今日当泥洹</p>
<p style="text-align: center">　　是世狐疑者当复转盛火</p>
<p style="text-align: center">　　佛除淫怒痴今日当泥洹</p>
<p style="text-align: center">　　是世当复值三火之兴炽</p>
<p style="text-align: center">　　为一切所敬天人所钦奉</p>
<p style="text-align: center">　　今没是树间众庶永无见</p>
<h>　　四童品第三</h>
<p>　　是时佛于师子床上右胁倚卧。应时四方有四童子。以大功德而自庄严。动为感应往诣佛所。此四童子所至郡国城郭县邑。一切人民无远无近。皆倾侧瞻仰无不欣戴。此四童子经行之时。上诸天众从四方来。雨于天华遍满其地。于虚空中鼓亿那术百千伎乐。佛尔时于四面现四师子座。于时阿难见大变化在所色像。以偈问佛言</p>
<p style="text-align: center">　　世间之光明谁于是四方</p>
<p style="text-align: center">　　右敷师子座愿尊为我说</p>
<p style="text-align: center">　　世间之光明谁于是四面</p>
<p style="text-align: center">　　震动一切地名山及大海</p>
<p style="text-align: center">　　世间之光明谁于是四方</p>
<p style="text-align: center">　　四童子之来为僧那大铠</p>
<p style="text-align: center">　　世间之光明谁于是四面</p>
<p style="text-align: center">　　譬如夜半时月出奋其耀</p>
<p style="text-align: center">　　世间之光明谁于是四方</p>
<p style="text-align: center">　　人物一切动江河水波荡</p>
<p style="text-align: center">　　世间之光明谁于是四面</p>
<p style="text-align: center">　　一切之音声皆随四童后</p>
<p style="text-align: center">　　世间之光明谁与天神俱</p>
<p style="text-align: center">　　譬如日月住在于虚空中</p>
<p>　　佛告阿难。汝宁见四方四童来不。其威德光类面貌殊妙。神明昭耀端正无量。其行具足有四种梵音。入深施义有愧吉祥。常自羞惭以自勉成。其所至到辄度人民。有智黠眼有威神德。有布施戒忍精进一心智慧。神通诸度无极。皆起一切戒善法义。譬如优昙钵华。亿那术百千劫难值难见。奉行无数诸佛之行。于无量亿那术百千佛所殖诸德本。各从四方诸异佛刹天中所来生。此阎浮提闻我身当般泥洹。欲见我般泥洹。今日夜半如来当于力士所生地般泥洹。定般泥洹佛告阿难。见此童子从东方来者不乎。姿颜温雅光色闲妙。与无数亿那术百千之众眷属围绕。为亿天所供养天华伎乐。来诣如来者。阿难。此童子于师子向作如来国来。常于彼国作转轮王与主千世界。为一切天人讲说法事。以神通慧圣贤之智。往来周旋曾无断绝。治国积十八亿岁。于十八亿岁中教授十八亿那术菩萨。令始发意立无所从生法忍。应时舍家行学。八十一亿岁常修梵清净之行。八十一亿岁未曾知坐。八十一亿岁未曾睡卧。未曾念欲未曾念诤说。未曾念毁害。亦无欲想亦无事想无毁害想。亦无地水火风想。亦无说想亦无虚空想。亦无男子想亦无女人想。亦无饥想亦无渴想。亦无树想亦无我想亦无我人想。亦无城郭想。亦无起灭想。所以者何。是菩萨大士得灭诸想三昧空无相无愿。得无起行三昧无灭三昧。得一切菩萨三昧。得越一切陀邻尼门三昧。皆得一切善权方便。得神通智慧度无极。得一切菩萨大慈哀行。于一切世界转法轮。立一切人于无上正真道所。愿转于不退转法轮。如是于一切有大哀令一切安隐。童子之德无数具足如是。为复精进更行上二法。何等为二。离于肉眼行彼亦无离行。说于法会行亦无说之想。如是之比曾无杂言。但咏菩萨法品。于八十亿岁教授八十亿那术菩萨。立于无上正真道。皆始发意悉立于不起法忍。应时八十一亿那术菩萨。各各去至他方佛国天中天所。是诸佛一等以今日夜半同时于师子床上右胁倚卧。是诸世尊皆名释迦文。皆于五浊恶世作佛。是诸佛天中天。今日中夜皆于力士生地双树间当般泥洹。阿难。如来皆知皆见不以肉眼见也。复过见无央数。不啻一切弟子缘觉所不及也。阿难。若比丘<a>比丘尼</a>清信士清信女。天龙鬼神揵沓和阿须伦迦留罗真陀罗摩睺勒人非人。其有闻是经法<a>欢喜</a>信一发意顷。胜于供养那术佛终竟那术劫也。阿难。此童子其智慧意如是。今日于我法中。一夜所开度蠕动之类。胜<a>舍利弗</a>及一切弟子从本已来所教授。若一劫寿说法所不能及也。此童子所度人民功德无量乃如是。佛告阿难。宁见。此童子从南方来者不乎。譬如夏日之光照于水中。如月盛满有盛明也。如持宝杖捶地已出大音。譬如良工作金银钵。其形圆好无有瑕秽。已离于垢出五品具足音。十品因缘音。离六十二尘音。百一品具足音。五十种具足音。十品手具足音。十品眼清净音。奉行十六善音。八部具足音。十二事具足音。千品金银清净音。所信所生辄胜音。寂生金色音。离一切诸瑕音。以香作成音。所作广生音。六品男子清净微妙音。其种具足音。五亿柔软音。有安隐想除勤苦音。念如来如欢喜想音。降伏魔力音。坏见罔音。灭诸尘劳音。有踊跃于佛想音。安隐无生想音。不退转法轮音。安隐寂音觉音。一心法门三昧三摩越音。十力<a>无畏</a>音。大慈大哀音。出十向音。宝杖捶地出是辈声。阿难。南方去是五十万佛国有佛。名宝积示现如来无所著等正觉。今现在说法。其世界名宝种。彼世界所以名宝种。其国无众邪异道。皆审发无上正真道真人国也。其国不闻秽浊尘劳之名也。亦不闻三念名谓淫怒痴念也。亦无男女想。所以者何。皆修清净梵行。彼国不以揣食养身。其人唯有二食。何等为二。乐欢喜说一切智以为食。彼亦无说二事弟子缘觉乘也。但说一切智事。如是专行一行菩萨法品。天人亦讽诵此事。阿难。彼世界以是名宝种。若他方世界菩萨生彼佛国者。适生即立不退转地及无上正真道。见无央数那术菩萨。说如来一切事。广议菩萨法句。适生一切佛国。皆闻今日某菩萨生此佛国。阿难。我若一劫亿那术劫。说宝种世界一一人所行功德尚未竟。亦不可以喻说尽也。我但粗略为汝说宝种世界之德耳。喜信净菩萨于彼神变。生阎浮提土。欲见我般泥洹时。亦欲叹其本国功德。宣彼佛之名字。为诸求菩萨道者。故来自观意无想也。阿难。是喜信净菩萨。本行菩萨道时。于提桓竭如来世时。转轮圣王名秖世多。从日出至早食时。授教开度三十六亿菩萨。皆令发意立不起法忍。提桓竭般泥曰已后。出下须发具足。千岁中转法轮度无数人。然后日欲入时开导具足。六十亿菩萨令初发意立不起法忍。应时令七十那术人漏尽意解。阿难。般泥洹经所益义如是。我若为汝说喜信净菩萨之功德。那术劫尚未竟也。汝为喜信净菩萨于我前敷座。所以者何。此童子行道已久心不罢厌。其有闻喜净信菩萨名。欢喜者如值佛世。何况面自见踊跃者。阿难。其有比丘比丘尼清信士清信女。天龙鬼神揵沓和阿须伦迦留罗真陀罗摩睺勒人非人。闻是经能一发意顶戴欢喜。如来皆见是辈。吾预记是等。皆当见宝种示现如来。及宝种世界诸菩萨。阿难。默持是经勿妄轻传。所以者何。阎浮提人未曾闻是经。未畅菩萨无限之法故也</p>
<p>　　佛告阿难。宁见此童子从西方来者不乎。舞其两足叵俄其身。地为二反大震动。见者肃然衣毛为竖。降伏一切众邪外道。尽却一切诸魔官属。坏诸往见。令一切安除诸勤苦。令一切欢喜。消诸地狱饿鬼畜生。度脱一切令归善道。以大音救济众生。又见西方大香交露帐来不。唯然天中天。已见。阿难。从西方来香交露者。是谓导御一切菩萨之香也。汝岂复闻西方有大音声出不。空声光明声寂定声佛声唯天中天。已闻。阿难。此之所出四大音者。是空无菩萨缘身毛孔之所出也。四大音声柔软可意微妙无瑕。出是声时令六十八亿那术百千人漏尽意解。六十八亿那术百千人立不起法忍。九亿人立不退转地。为无上正真道使诸佛国。各二那术天。远尘离垢诸法法眼净。阿难。西方去此八十亿万佛刹。有佛名妙乐如来无所著等正觉。今现在说法。其世界名乐园。阿难。彼世界所以名乐园。一切皆以佛法为乐。珍宝为人光明清净。不退转菩萨大士所居。清净诸菩萨无数。无有弟子缘觉二乘也。唯学一切智乘但行佛道。诸天皆立一切智。其得音安谛。解知一切法界往来。供养诸佛天中天以万种物。降伏众魔力化堕见人。灭尽一切尘劳。裂坏一切魔罗网。志于法品令一切立不退转地。不说余说但讲一切智事。转菩萨法品。超诸尘劳之界。无复魔行意无恚怒。行慈悲喜护一切。一一诸毛孔出此六百不退转法声。菩萨法品之义得三脱门。过于弟子缘觉之事。度于三界行一切法界。于彼世界住皆见诸佛。越一切总持法门。得诸佛之觉智。得诸菩萨之三昧。离诸恶智断诸疑结。得诸佛身智之智。得神通度无极离于谀谄。所愿转得供养诸佛。立一切人于无上正真道。令多愿人得无起度无极智。当来劫菩萨之行所立无瑕秽。发意顷现生一切诸佛前。无复生老病死啼哭愁忧。已得寂善权现三十二相装挍其色。已得法身现于凡身。供养奉事一切诸佛。心意踊跃娱乐。智慧度于无极。乐此之乐令余人亦然。其世界诸菩萨所行所乐如是。以故名曰乐园。复次其乐园世界。有八种交道七宝浴池。中有八味水满其池。其水底有七宝沙。中有四种莲华。青曰优钵。红曰波昙。黄曰拘文。白曰分陀利。其光色具好有无数耀。其国有八重宝树。金树银树。琉璃树水精树。车【（王*巨）/木】树码瑙树。象瑙宝树。吉祥宝树。觉转宝树。舍罗塞宝树。碧英宝树。月光宝树。踰日月宝树。杂玉宝树。阿牟勒宝树。鸠<a>弥勒</a>味宝树。赤青白色真珠树。赤栴檀青栴檀黄栴檀。蒲萄酒栴檀。乐会天栴檀。作味栴檀。污勒栴檀树。蜜香黑妙。香树根香茎节。技叶华实各各炽盛。有果树器树衣树。璎珞装饰树伎乐树。其枝叶华实各亦炽盛。树香之气芬馥甚美。如天上所有。阿难。其世界如是。以金为交露。出柔软音声。其余不可计功德亦出柔软音。世界是故名乐园。空无菩萨于彼神变。来生于此阎浮提。欲见我般泥洹。适生度无央数人。以为佛事转于法轮。空无菩萨从无数劫来。身体诸毛出是四大音。柔软可意微妙无瑕。佛言。阿难。乃往去世有佛名无垢眼。尔时有比丘名慧乐。其比丘从佛闻四大音义。无数慧句。勤力句处处句。眼句天句音句信句。佛句法句僧句。师子句金刚句。乐慧句因缘句。导御句远现句。苦谛句苦习句。苦尽句向道句。彼于七夜常念不离是句。远于异讲心念四义。无所舍无所起。清净志观坏诸见。从亿数佛受是四大无数义句。住于法说至诸郡国县邑。在人家六年于众中讲法。度无数人。阿难。尔时有魔名曰耆陀。化作龙象其众无数。雨浇金刚堕此比丘身上令其命过。阿难。其慧乐比丘者。空无菩萨是也。用彼精进多智。六年于众会中说法。故从无数劫已来。毛孔出此柔软可意微妙无瑕四大音声。其一一毛度无数人。阎浮提人其闻空无菩萨名者。为得大利善庆。何况面见欢喜者。空无菩萨得无数诸度无极。故来欲见如来般泥洹。阿难。汝为空无菩萨于我前敷座。从是当得大智慧尊。于是阿难。即受教于佛前为空无菩萨敷座。佛言。汝用敷是座故。我般泥洹后汝于座上。当一心得六通。福若不志为现清净<a>行者</a>。数座之福可得恒沙之数转轮圣王。一作圣王当一见佛。得为无上正真道最正觉。其有比丘比丘尼优婆塞优婆夷。天龙鬼神揵沓和阿须伦迦留罗真陀罗摩睺勒。及余含气蠕动之类。闻是大清净法。若今日见现在如来。若如来般泥洹后。为法师比丘敷座。适敷当得十座功德。何等十。一者尊者座。二者转轮圣王座。三者释座。四者梵座。五者第六天座。六者法师比丘座。七者在所座处当得法座。八者菩萨大士诣佛树下时当得佛座。九者得转法轮度脱无数亿天人。一切世界普闻音座。十者作如是般泥洹时。天龙鬼神揵沓和等眷属围绕。然后得如来师子座。是为十。阿难。汝为空无菩萨叉十指。说是偈言</p>
<p style="text-align: center">　　其离根为寂定空无出大光明</p>
<p style="text-align: center">　　我为勇猛叉手为师子大吼礼</p>
<p style="text-align: center">　　志一心及精进积智慧以具足</p>
<p style="text-align: center">　　我为真善叉手礼无有与等者</p>
<p>　　于是佛为贤者阿难。说偈言</p>
<p style="text-align: center">　　为空无菩萨汝一心叉手</p>
<p style="text-align: center">　　所当得福者且听我所说</p>
<p>　　佛告阿难。汝用是叉手福德。我般泥洹已后六月中。当独作佛。天上天下人。皆当稽首向汝作礼。若行道入郡国若住精舍。男子女人小男小女。诸邪异道<a>沙门</a>梵志。诸王大臣。讲堂交露及鼓山谷。师子虎野牛象骆驼牛马驴猕猴。揵沓和阿须伦迦留罗真陀罗摩睺勒天龙鬼神女鬼。树木枝叶华实诸药草。有想者无想者。皆当揖让恭敬礼汝。佛告阿难譬如如来无所著等正觉。得佛道之门时。诸树乐树有想无想者。皆揖让低仰向佛树。阿难。其有比丘比丘尼优婆塞优婆夷。天龙鬼神揵沓和等。及余含气有命之类。有说是大清净法语者。如来今现在若泥洹后。以宣心无谀谄之意。一心叉手向说法者。诸佛天中天。皆当授其决。及少功德者。皆当具足得是法。何况乐喜无瑕秽者。佛所语无异。闻是大清净法语。少有欢喜信者。多不乐闻其有闻说信欢喜。如来已豫见知其人。不于一佛所殖诸德本。为悉于亿那术佛所。积累功德皆见。我说是大般泥洹会。当复供养弥勒如来。见弥勒佛来下作佛时。当复闻说大般泥洹经。当复见空无菩萨身毛孔出音大音声。当复得方等经。当复闻见四童子尔时说是经。天人阿须伦诸世间人。当复恭敬揖让叉手作礼。亦当得师子座。于是佛告贤者阿那律。汝宁见四十亿天于虚空中闻是经法叉手向我者不。对曰。唯然天中天。已见。佛告阿那律。是四十亿天用是叉手福亿。阿僧祇劫不归三恶道。各各当一恒沙数更作转轮圣王。一一作圣王常值见佛。更是数已然后得作佛。号愿寂如来无所著等正觉。皆同一字。尔时于众会中有力士。一名那尼二名罗提。三名首罗颰四名叉摩迦楼。五名覆呿遫。六名波囚遮。七名阿比他。八名维那提。九名优多罗。十名浮浮楼遮。十一名和利前。十二名【酉*盍】犁阇。十三名【酉*盍】梨陀楼。十四名叉摩遮。一一力士与五百之众俱悲啼哭。往诣佛所稽首作礼泣下交横。白佛言。唯世尊。我等为空无菩萨。善思议菩萨。喜信净菩萨。神通华菩萨。及大会诸菩萨。及此大经诸大弟子众。叉手揖让恭敬作礼。持是功德求无上正真道。时佛便笑。贤者阿难以偈问佛言</p>
<p style="text-align: center">　　佛为世光明今何因缘笑</p>
<p style="text-align: center">　　善为我等解无数亿人疑</p>
<p>　　于是佛为阿难。说偈言</p>
<p style="text-align: center">　　阿难汝为见诸力士之众</p>
<p style="text-align: center">　　各五百眷属发大道意不</p>
<p style="text-align: center">　　为我叉手恭及空无童子</p>
<p style="text-align: center">　　一切诸菩萨于是经尊法</p>
<p style="text-align: center">　　劝助大道意哀念于一切</p>
<p style="text-align: center">　　各与五百众皆当得佛道</p>
<p style="text-align: center">　　无央数亿劫终不归恶道</p>
<p style="text-align: center">　　观于叉手者其福乃如是</p>
<p style="text-align: center">　　我忍住一劫及数亿百劫</p>
<p style="text-align: center">　　诸佛得道时其国甚快乐</p>
<p style="text-align: center">　　所行至辄尊其国则丰盛</p>
<p style="text-align: center">　　我忍住一劫说得未能竟</p>
<p style="text-align: center">　　阿难我今日于夜中半时</p>
<p style="text-align: center">　　汝为最后说见佛人中尊</p>
<p>　　佛告阿难。汝宁见此童子从北方来。有大金光耀来者不。其威神照于北方草木药树。树木茎节枝叶华实。宫殿交露山陵溪谷。及人非人。皆同现为金色。对曰。唯然。天中天。已见。阿难。汝见北方七宝交露精舍来不。对曰。唯然。天中天。已见。阿难。汝见金交露中结加趺坐者不。对曰。唯然。天中天。已见。佛告阿难。北方去此六十四亿万佛国。有佛名觉迹如来无所著等正觉。今现在说法。神通华菩萨于彼神变。来生此阎浮提。欲见我般泥洹。时光明所照谓是如来光明威神。其七宝交露谓华迹世界。其七宝金交露帐中坐童子谓如来也。自然作是世界坐。此七宝金交露帐中令无央数人具足于德本。阿难。此佛国有无央数亿百千人。与此童子殖众德本。是童子适生于是佛国。悉当令其同辈之众漏尽意解得住学地。于无上正真道得不退转。于是四菩萨往诣佛所。同一时前稽首佛足。佛告阿难。如来所当作者。及如来弟子以令一切具足得其所。是神通华菩萨。以此金交露之变化。令七十亿人得阿<a>罗汉</a>。七十亿那术人住学地七十亿百人立无上正真道。七十亿那术人得不起法忍立。无数人当值弥勒时		
		
	<p class="box marginT">
	<a></a> <a></a> <span></span> <a></a> <a></a> <a class="a"></a>		
	
		
		
		<br>
			</p>
<h>佛说方等般泥洹经 卷下</h>
<p><strong>　　西晋月氏三藏竺法护译</strong></p>
<h>　　嘱累品第四</h>
<p>　　尔时贤者阿难白佛言。唯世尊。住一劫复过一劫。所以者何。唯天中天。如来无所著等正觉。在于世者是诸正士来至此。我等得见跪拜承事。如来般泥洹已后。我曹永绝于三处。何等为三。佛法僧。是等正士为离三处。于是阿难。说此语已啼泣躄地。于时善思义菩萨为阿难。说此偈言</p>
<p style="text-align: center">　　阿难仁莫啼万物皆无常</p>
<p style="text-align: center">　　合会有别离况人焉可常</p>
<p style="text-align: center">　　于是空无法阿难何为啼</p>
<p style="text-align: center">　　咸有聚会者诸会难得久</p>
<p style="text-align: center">　　佛道亦无得阿难何为悲</p>
<p style="text-align: center">　　所合会为空慧慧亦复空</p>
<p style="text-align: center">　　若念若不念一切法无念</p>
<p style="text-align: center">　　无获空无有譬若如野马</p>
<p style="text-align: center">　　又如化象马园果树木华</p>
<p style="text-align: center">　　巧幻师所现<a>佛弟子</a>如是</p>
<p>　　于是阿难以偈答善思义菩萨言</p>
<p style="text-align: center">　　实然如仁言诸法无所念</p>
<p style="text-align: center">　　我今日当离违远于世尊</p>
<p style="text-align: center">　　云何入舍卫彼问以何答</p>
<p style="text-align: center">　　正觉为在不法眼当来不</p>
<p style="text-align: center">　　若入香积山不见人中尊</p>
<p style="text-align: center">　　但见其空座何忍住于彼</p>
<p style="text-align: center">　　若出香积山入迦利精舍</p>
<p style="text-align: center">　　人中尊在中广说于四谛</p>
<p style="text-align: center">　　见迦利罗空无世雄光神</p>
<p style="text-align: center">　　若入音声园于中独啼哭</p>
<p style="text-align: center">　　用不见正觉驰走趣四方</p>
<p style="text-align: center">　　其泪充满目何忍住于彼</p>
<p>　　尔时喜信净菩萨为贤者阿难。说偈言</p>
<p style="text-align: center">　　若亿岁愁忧安可有所得</p>
<p style="text-align: center">　　阿难且观是法界甚难得</p>
<p style="text-align: center">　　譬如<a>芭蕉</a>树叶叶分解之</p>
<p style="text-align: center">　　获之无所得万物皆如是</p>
<p style="text-align: center">　　譬如天雨时水中之有泡</p>
<p style="text-align: center">　　适起便复漂万物亦如是</p>
<p style="text-align: center">　　譬如水之沫但可以眼观</p>
<p style="text-align: center">　　获之不可得四种亦如是</p>
<p style="text-align: center">　　譬如明镜净影现不可得</p>
<p style="text-align: center">　　三界亦如是阿难何为啼</p>
<p>　　于是阿难以偈答喜信净菩萨言</p>
<p style="text-align: center">　　非为不知是不为不见是</p>
<p style="text-align: center">　　三界无所有经常载说此</p>
<p style="text-align: center">　　见是亿人众泪下皆交流</p>
<p style="text-align: center">　　至我所愁泣用是益感戚</p>
<p style="text-align: center">　　今世尊当去人上忽不现</p>
<p style="text-align: center">　　当于何求索谁复为我护</p>
<p style="text-align: center">　　当从谁闻法深奥难解句</p>
<p style="text-align: center">　　当入何所难呜呼佛难值</p>
<p>　　尔时空无菩萨为阿难。说偈言</p>
<p style="text-align: center">　　阿难起莫忧观于法非法</p>
<p style="text-align: center">　　法为不可得何缘当有灭</p>
<p style="text-align: center">　　如诸佛生时得道亦如是</p>
<p style="text-align: center">　　如佛转法轮泥洹亦如是</p>
<p style="text-align: center">　　生不生于生佛道亦无灭</p>
<p style="text-align: center">　　于无生之法阿难何为啼</p>
<p style="text-align: center">　　观我身毛孔诸所讲说业</p>
<p style="text-align: center">　　佛说空无有法界亦如是</p>
<p>　　于是阿难以偈答空无菩萨言</p>
<p style="text-align: center">　　仁等各当去于诸界无忧</p>
<p style="text-align: center">　　当见亿诸佛讲说上妙法</p>
<p style="text-align: center">　　我等及亿天周匝相围绕</p>
<p style="text-align: center">　　比丘比丘尼共举举吁嗟</p>
<p style="text-align: center">　　或从数千里皆来至我所</p>
<p style="text-align: center">　　号呼声远闻释师子所在</p>
<p style="text-align: center">　　忉利及焰天兜术泥摩罗</p>
<p style="text-align: center">　　世尊为至梵何时当来下</p>
<p style="text-align: center">　　在闲居三月人中尊一心</p>
<p style="text-align: center">　　世雄何时起当复击法鼓</p>
<p>　　尔时神通华菩萨为阿难说偈言</p>
<p style="text-align: center">　　我为以知是自期于三月</p>
<p style="text-align: center">　　示现于仁前阿难可勿啼</p>
<p style="text-align: center">　　我当故为汝启白于如来</p>
<p style="text-align: center">　　令转第一法用离释尊故</p>
<p style="text-align: center">　　诸佛有大哀当来至人所</p>
<p style="text-align: center">　　阿难勿得悲人中尊以起</p>
<p style="text-align: center">　　诸天龙尚忧何况于汝身</p>
<p style="text-align: center">　　如是之光明乃于世灭尽</p>
<p style="text-align: center">　　佛为以说是面从世尊闻</p>
<p style="text-align: center">　　虽住于亿劫诸会犹别离</p>
<p>　　于是阿难起住佛前三举声。说此偈言</p>
<p style="text-align: center">　　佛为一切护今日当泥洹</p>
<p style="text-align: center">　　世间当复冥为以失眼明</p>
<p style="text-align: center">　　国王及尊者畀褫国勤苦</p>
<p style="text-align: center">　　何忍闻是言佛当般泥洹</p>
<p style="text-align: center">　　力士力士妻力士子俱来</p>
<p style="text-align: center">　　悲哀皆啼泣最后见世尊</p>
<p style="text-align: center">　　诸天龙之类周匝五由旬</p>
<p style="text-align: center">　　涕流至于膝除余诸人民</p>
<p style="text-align: center">　　难头和难龙六十亿龙俱</p>
<p style="text-align: center">　　皆来共啼哭最后见世尊</p>
<p style="text-align: center">　　和陵摩奈龙娑竭有大力</p>
<p style="text-align: center">　　泪啼一由旬往诣于佛所</p>
<p style="text-align: center">　　阿耨达龙王百亿众围绕</p>
<p style="text-align: center">　　泪涕如车轮往至于佛所</p>
<p style="text-align: center">　　伊隶钵龙王化作大身来</p>
<p style="text-align: center">　　啼泣发洪音往到于佛所</p>
<p style="text-align: center">　　千亿诸鬼神及百那术众</p>
<p style="text-align: center">　　前稽首佛足最后见世尊</p>
<p style="text-align: center">　　诸释有亿千其众百那术</p>
<p style="text-align: center">　　前行<a>礼佛</a>足明眼莫泥洹</p>
<p style="text-align: center">　　于是亿梵天明昭是天地</p>
<p style="text-align: center">　　前礼于佛足愿尊住一劫</p>
<p style="text-align: center">　　魔子于彼来导师自言在</p>
<p style="text-align: center">　　哀念一切故愿尊住一劫</p>
<p>　　尔时空无菩萨。为释梵天龙鬼神犍沓和魔子导师。说偈言</p>
<p style="text-align: center">　　汝等皆无知但作强法语</p>
<p style="text-align: center">　　已为放逸行于今甫啼泣</p>
<p style="text-align: center">　　譬如诸嵩【狂-王+（媲-女）】所住于无黠</p>
<p style="text-align: center">　　若人以刀击即便懅悲唤</p>
<p style="text-align: center">　　卿等亦如是一切皆啼泣</p>
<p style="text-align: center">　　若正觉在者故行放逸行</p>
<p style="text-align: center">　　今日光当去其智譬如海</p>
<p style="text-align: center">　　卿等当何作释尊已泥洹</p>
<p>　　是时佛告贤者。阿那律大迦旃延分耨文陀尼弗鸠摩迦叶须菩提目呵罗耶大拘絺。汝等。皆伸臂授如来掌。应时十万比丘伸臂授世尊掌。佛以左手授诸比丘掌。右手持阿难罗云掌。着诸比丘手中。我所以亲敬阿难罗云嘱累汝等。尔时即如其像有大自然音。其音遍告一佛国。其千比丘闻所嘱累。欲放身命言。我等当先没泥洹。不忍见世雄般泥洹时也。于是佛伸臂向北方。应时他方世界五百佛。伸手授佛掌。佛便持阿难罗云手。着诸佛掌中我持所亲阿难及子罗云累诸世雄。尔时佛便说偈言</p>
<p style="text-align: center">　　我持子罗云及侍者阿难</p>
<p style="text-align: center">　　面以此嘱累诸佛之世尊</p>
<p style="text-align: center">　　谁为无护者能为作拥护</p>
<p style="text-align: center">　　独诸佛世尊其智无挂碍</p>
<p style="text-align: center">　　今日之夜半天龙世人民</p>
<p style="text-align: center">　　在阎浮提者不复得见我</p>
<p style="text-align: center">　　遍观诸世界无量难思议</p>
<p style="text-align: center">　　都不见一人当为住度者</p>
<p style="text-align: center">　　无央数亿劫譬如恒边沙</p>
<p style="text-align: center">　　能以一人故忍住尔所劫</p>
<p style="text-align: center">　　其奉敬佛法我义度此人</p>
<p style="text-align: center">　　以无恭恪者亿佛不能疗</p>
<p>　　尔时五百佛各欲还其国土。授阿难罗云掌已。便说偈言</p>
<p style="text-align: center">　　其奉敬诸佛佛义度此人</p>
<p style="text-align: center">　　所示现济脱辄广弘法鼓</p>
<p style="text-align: center">　　释师子世尊涤除诸忧患</p>
<p style="text-align: center">　　饱满亿数人如天雨润地</p>
<p>　　于是阿难罗云。为诸佛跪啼泣悲诉。说偈言</p>
<p style="text-align: center">　　愿诸大勇猛劝尊住一劫</p>
<p style="text-align: center">　　诸佛之威神令明住一劫</p>
<p style="text-align: center">　　令无数亿人得义住正谛</p>
<p style="text-align: center">　　天龙诸鬼神皆发大道意</p>
<p>　　尔时五百佛各各还其世界已。告贤者阿难罗云言。止。阿难罗云。无忧无悲。诸佛天中天法伸臂者。为已竟。若放光明及来若住。是为诸佛之示现也		
		
	<p class="box marginT">
	<a></a> <a></a> <a></a> <span></span> <a></a> <a class="a"></a>		
	
		
		
		<br>
			</p>
<h>　　度地狱品第五</h>
<p>　　于是佛便三昧。右足大指放亿那术百千光明。一一光明端化作亿百千莲华。一一莲华上化作亿百千座。一一座上有一化如来坐说法。一一如来令亿那术百千人。立不起灭地。时佛复以左足大指放亿那术百千光明。十足指放十亿那术百千光明。十手指放十亿那术百千光明。两膝放二亿那术百千光明。两膑放二亿那术百千光明。阴马藏放亿那术百千光明。齐中放亿那术百千光明。两肩肘放二亿那术百千光明。脑户放亿那术百千光明。左右胁放二亿那术百千光明。四十齿放四十亿那术百千光明。面放亿那术百千光明。顶相放亿那术百千光明。三十二大人相放三十二亿那术百千光明。两眉间相放亿那术百千光明。八十种好一一好。各放亿那术百千光明。一一光明端有化亿那术百千莲华。一一莲华上有化亿那术百千座。一一座上各有坐如来说法。是诸佛世尊不讲异义。但咏菩萨法品摠持金刚行三品清净力无所畏。一一化如来令亿那术百千人立不退转法。佛尔时便于双树间更化作佛。往至先儒大泥犁放光明。其光遍昭思想大狱中。佛尔时便说偈言</p>
<p style="text-align: center">　　是诸人已解脱复数数有思想</p>
<p style="text-align: center">　　用习起思想故令其生于苦恼</p>
<p style="text-align: center">　　于世间有得道佛世尊放光明</p>
<p style="text-align: center">　　其所说于正法令灭尽诸苦恼</p>
<p style="text-align: center">　　无所尽无所得无有起亦无灭</p>
<p style="text-align: center">　　其有知是法者终不归于恶道</p>
<p>　　佛适说是偈竟已。应时具足亿那术百千人于思想地狱得脱。即生忉利天上。时佛便复往忉利天上。便重说此偈言</p>
<p style="text-align: center">　　是诸人已解脱复数数有思想</p>
<p style="text-align: center">　　用习思想之故令其生苦痛中</p>
<p style="text-align: center">　　于世间有得道佛世尊放光明</p>
<p style="text-align: center">　　其所说于正法令灭尽诸苦恼</p>
<p style="text-align: center">　　无所尽无所得无有灭亦无起</p>
<p style="text-align: center">　　其有知是法者终不归于恶道</p>
<p>　　世尊说是偈适竟。应时具足亿那术百千人。闻是法得须陀洹道。得神通已。便说此偈言</p>
<p style="text-align: center">　　无有起亦无尽无有生亦无灭</p>
<p style="text-align: center">　　吾之等解于法得忍道之灭度</p>
<p style="text-align: center">　　其智慧如光明昭知人诸根本</p>
<p style="text-align: center">　　现因缘为解脱辄于彼脱人民</p>
<p style="text-align: center">　　灭愁苦得大智疗治于一切人</p>
<p style="text-align: center">　　诸一切佛所疗终不归于恶道</p>
<p style="text-align: center">　　大光明为甚疾于世间而灭尽</p>
<p style="text-align: center">　　亿人民被烧炙令度脱想地狱</p>
<p>　　于是佛复至烧炙缹煮叫唤雨黑沙烧人四大地狱中。施金色光明遍于一切光明。于佛之光明柔软可意。以哀眼视一切。施眼令安隐。慧戒使清凉。作寂定光明皆遍其中。其威神尊清净第一。于垢无所染远离于垢。施与于<a>智行</a>。大慈念大哀施。无限安乐施慧无碍之眼。施戒之香昭于一切。施于法味达于一切。已示现于法身。施法心之眼。断一切不善之本。授与一切清白之法。悉坏魔力悉令怖惧。使邪异道皆断诸见。令众一切得安隐想。开于天门闭塞于恶户。以无尽之德代诸勤苦。一心精进行慈悲喜护。常导众人于大无为。施眼耳鼻口身意身。一切诸毛孔放大光明。说经法柔软可意。悲哀口说尊语</p>
<p style="text-align: center">　　我为施安于世我为脱诸苦痛</p>
<p style="text-align: center">　　我为众勤劳者除若干之苦尘</p>
<p style="text-align: center">　　我之所可说法昭尊光清净安</p>
<p style="text-align: center">　　一切人闻是法皆弃捐诸恶道</p>
<p style="text-align: center">　　其有人归命佛彼则为得大利</p>
<p style="text-align: center">　　于亿劫生死数终不堕诸恶道</p>
<p>　　佛说是偈已。应时大地狱一一地狱具足各各亿那术百千人。得脱生兜率天上。用闻是法故悉得阿那含道。得神通已。便说此偈言</p>
<p style="text-align: center">　　譬如在厄道有智慧导师</p>
<p style="text-align: center">　　令大众贾人度怨贼鬼神</p>
<p style="text-align: center">　　佛所度如是以光明为道</p>
<p style="text-align: center">　　免脱亿人民离厄淫怒痴</p>
<p style="text-align: center">　　我等归命佛导师放光明</p>
<p style="text-align: center">　　已发慈悲意得济诸勤苦</p>
<p style="text-align: center">　　<a>当归</a>命于法抚养于我身</p>
<p style="text-align: center">　　僧为尊重宝其德难思议</p>
<p>　　尔时佛往诣合会大合会不可意三地狱中。放金色五百万亿那术种光明。遍昭其中以寂定无人。无有万物无起无灭。以布施持戒忍辱精进一心智慧诸度无极。用大慈大悲大喜大护。以四恩行。用如来十力四无所畏诸佛十八法不共如来尊行世慧。神足变化说法变化教授变化以用大慧。以根力觉意三昧三摩越。用一切菩萨之行。以无碍佛慧。以无碍佛眼。以无碍法眼。以无碍慧眼。以无碍天眼。以无碍肉眼。以大慈大哀。于一切用一切佛法无上之德。用一切如来觉法。于彼八亿那术百千有命之类。悉蒙五百万亿那术种光音。除诸勤苦皆得安隐。出彼合会大合会不可意地狱。得生波罗尼蜜和耶越天。闻是法已着志得阿那含道。于是佛便住于梵天。说偈言</p>
<p style="text-align: center">　　诸人无勤苦则为第一安</p>
<p style="text-align: center">　　为说勤苦应诸想无有念</p>
<p style="text-align: center">　　一切无所想如于此所说</p>
<p style="text-align: center">　　在三界岂安数数有生死</p>
<p style="text-align: center">　　其有解空空彼空乃为空</p>
<p style="text-align: center">　　其说深缚者彼能解于空</p>
<p style="text-align: center">　　空者无有起思想无有界</p>
<p style="text-align: center">　　已见非我法则为佛之子</p>
<p style="text-align: center">　　是法为非吾亦不可得我</p>
<p style="text-align: center">　　已无吾我者于何复有喜</p>
<p>　　佛说是偈已。应时彼亿那术百千人闻法者心。悉断一切尘劳。生死已尽得阿罗汉证。便放身命般泥洹。我等。不忍见世尊般泥洹时</p>
<h>　　现诸佛品第六</h>
<p>　　尔时佛于梵天忽然不现。即住双树间。佛心念言。今日夜半如来于是当般泥洹。人民最后见佛终竟。我聊复令众庶欢悦。得安隐想断诸秽毒。令念如来作大善本想。离大众恼得无极庆。发大慈大悲弃诸魔事。怀来诸佛法。皆除裂诸见网。悉灭诸尘劳。悉舍诸谀谄。悉损诸大见。来诸度无极。叹咏菩萨之行。现诸如来令一切目见。作大变化说于佛法</p>
<p>　　于是世尊。于师子床上右胁倚卧。如师子无恐惧。大尊雄周观十方。以足指案地六返震动十方境界。佛即如其像三昧正受。一一毛孔出恒边沙等数之光明。一一光明昭恒沙等佛国。一一光明。终不相错以是之数一切诸毛孔。各各放恒边沙数之光明。放已即如其像三昧正受。令一切人眼还得佛眼。皆见诸佛国土所有。尔时佛告诸比丘言。汝等。宁见东方纵广上下各十万由旬满其中尘。东方诸佛其数如此尘一尘为一佛。皆右胁倚卧所见变化亦如是。一切诸佛其所教度皆已周毕。悉入力士生地双树间。皆名为释迦文。一切皆于师子床上卧。皆当于今日夜半般泥洹。汝等宁见东方不可计不可数不可思议。无有量诸菩萨行具足往诣佛树下。宁复见无央数得佛道者不。宁复见余无央数转法轮者不。复见余无央数说法者不。复见无有量放<a>寿命</a>者不。复见无有限右胁倚卧于师子床上如我卧者不。众会对曰。已见。不知其数。佛言。譬如三千大千世界。上至三十三天下尽地际。满其中尘。于汝等意云何。宁能有知是尘数者不。唯天中天。不可计不可量不可称不可数。佛言。譬如是三千大千世界。更有如是比亿百千三千大千世界满其中尘。有如此尘数东方佛国。菩萨名释迦文。来诣佛树下得佛道者数亦如是。转法轮者数亦如是。教授说法者数亦如是。放身命者数亦如是。如我右胁倚卧者。数亦如是无起。余于泥洹界般泥洹者其数如是。皆名为释迦文母名摩邪。父名悦头檀。其国名迦维罗卫。其世名忍界。舍利弗。摩诃目犍连。尊弟子阿难为侍者。如东方之所有。九方亦如是。皆为释迦文。如释迦之数。名提桓竭者亦如是。名曰提名多罗者亦如是。名维卫者亦如是。名式者亦如是。名随叶者亦如是。名拘楼秦者亦如是。名拘那含者亦如是。名迦叶者亦如是。是诸佛天中天如是。柔软微妙为名号出柔软音声。皆同一号为释迦文。如来皆以具足肉眼见是尚不足言。其所见广大过此无央数。其有居家<a>修道</a>。若<a>出家</a>学道。令一佛国诸菩萨皆得作佛。具足一劫供养此诸佛名。复有闻是说现诸<a>佛经</a>品。闻已须臾乐欢信。胜于三千大千世界人民皆得佛共供养具足。一切诸菩萨已慧解如是。疾近无上正真道。说是经时。六十二亿菩萨得难具足法。如是得护不可思议意不退转。立于无上正真道。十那术菩萨初发大道意。立不退转地无上正真道。三十二亿菩萨得不起法忍。恒沙数等人断一切尘劳。灭生死证说。无央数人当与弥勒会。于时弊魔怀毒恨心垂泪白佛。唯世尊。我本愿欲使如来早般泥洹。欲令人民不出我界。如来无著等正觉。所度遂益多。若住其寿命令至一劫。所度之数不能复过今日之所度也。今天中天已空我界。于是佛以手两指取地土用着爪上。告弊魔言。于汝意云何。如来爪上土多大地土多。魔白佛言。如来爪上土少。大地土多不可计也。佛言。波旬。我之所度立于无为。其数如爪上之土。其从汝之教者。复多于大地土。汝当欢喜怡怿。人之种如是不可尽无有数。佛告波旬。汝欲求人种如求空。于是波旬。卿所当作者便为之。今日夜半如来当般泥洹。尔时佛告诸比丘。置是诸佛世尊之数。置是诸佛世尊国土所有快乐。置是诸菩萨之兴盛。对曰。唯然。天中天。悉在耳。佛告阿难。若我从一劫至那术劫。作譬合会挍计说譬喻法。讲义说诸佛。无有竟时不可竟也。无央数诸佛天中天。现在者如是。如来皆以具足肉眼见。复过是。所见不可限。于是佛告诸比丘。如来为一切所当为者以度一切矣。无有不度之想名如毛发。所以者何。故告汝等尔时佛即如其像三昧现神足。令是诸佛世尊所说经。悉使此刹人闻。闻是法者。恒沙等人立于三乘。十亿百千人得无上正真道。十亿千人立缘觉道。其余者皆放身命</p>
<h>　　佛国净品第七</h>
<p>　　尔时佛以三十二大人相八十种好。及八千种好。十亿声。六十亿那术百千种语。无限亿那术百千种具足音。受持诸佛法之相。如来寂定。如来十力。如来四无所畏。如来四神足。如来四解智。诸佛十八法不共。如来世上行。悉令面见诸法。于是佛所说法即现。是三千大千之世界。平等如掌无沙砾石。但有摩尼真珠琉璃虎珀砗【（王*巨）/木】金银。三千大千世界周匝有诸宝殿。无央数宫珍宝交露。摩尼宫殿交露。遍有明月珠树。明月珠盖。明月珠幢幡。明月珠舍。明月珠座。具足三千大千世界。周遍八方有八交道。以金银琉璃水精车【（王*巨）/木】马瑙象瑙虎珀宝。赤车釭宝。吉祥福宝。月光明宝。踰日宝。阿牟勒宝。鸠弥勒宝。味宝。碧英宝。以此众宝转相庄挍。为树为盖幢幡。其树根茎节枝叶华实炽盛。幡盖丽妙有器树衣树。璎珞庄饰被服果树。满无空缺。有赤栴檀红栴檀汁勒栴檀蜜香黑妙音。有曼陀勒花大曼陀勒花。巾迦勒花大巾迦勒花。粗花大粗花。柔软华大柔软华。度昼花大度昼花。波罗犁花大波罗犁花。善优波罗犁花。月华大月花。周遍月华。摸花大摸花。周遍摸花。善敬摸花。盖华大盖花。周遍盖花。惧生花大惧生花。周遍惧生花。周匝遍满是三千大千世界无空缺。皆有珍宝莲华。有九十九亿那术百千殿舍。青琉璃黄金琥珀马瑙以为殿舍。吉祥福宝摩尼宝以为车有软妙衣垂桂车上。周匝遍是三千大千世界。三千大千世界有敷自然师子之座。一切树下皆有自然师子座。以好綩綖锦绣绫绮上妙衣服。以为座具。有杂色网幔。其文交错状如绶纷。或以黄金焰光摩尼。以为庄挍。一切诸师子座。有坐菩萨三十二相严饰其身是三千大千世界周匝遍布赤珠青珠白珠。有赤栴檀之瓣香蜜香黑妙香。散以粟金</p>
<p>　　于是三千大千世界上虚空中。遍有摩尼珠网幔。出天之伎乐音声。以珠桂诸幔上以妙贯珠宝贯珠师子赖珠颰蹉赖买珠。以金缕交错为系。以金种种庄严为宝帐幔。以纯金为帐幔。是三千大千世界周匝。下尽地际上至三十三天以摩尼宝。遍以紫磨金周匝为庄严。从黄金帐出无央数亿那术百千之好音声。空无相无愿声。非常苦空非身之声。寂定戒三昧智慧解脱度知见声。调损忍辱惭愧声。慈悲喜护安详奉行声。布施声布施度无极声。持戒声持戒度无极声。忍辱声忍辱度无极声。精进声精进度无极声。一心声一心度无极声。智慧声智慧度无极声。神通声神通度无极声。菩萨行声。怀来菩萨使至不退转地声。菩萨得不起法忍声。一切诸佛法声。如须摩提国阿弥陀<a>佛光</a>明。如阿【禾*(凵@（千/（乂*乂)））】佛世尊。及与香王国所有为上妙。如宝香天中天。<a>如法</a>焰光佛国土之世雄。如摩尼王世尊。如日宝藏又若日宝藏。如音响王佛。如善觉佛。如须弥劫正觉佛国兴盛安乐。释师子国土兴乐亦如是。用哀一切故示现般泥洹。人得知无疑。世尊刹贫穷。用哀是等故示现国快乐。如一切诸佛尊行佛道事。释师子刹如是。毛发无异无增无减。又若一切佛国土之快乐严净好。释师子刹如是。毛发而不差异</p>
<h>　　天菩萨品第八</h>
<p>　　尔时贤者阿那律啼泣悲哀。便说是偈言</p>
<p style="text-align: center">　　好如月盛住虚空若日柔软千光明</p>
<p style="text-align: center">　　譬火摩尼照一切世尊不复入教授</p>
<p style="text-align: center">　　谁当复护诸世间无央数人流生死</p>
<p style="text-align: center">　　一切世间复盲冥用世尊入树间故</p>
<p style="text-align: center">　　一切三界群生类诸所得安及快乐</p>
<p style="text-align: center">　　悉蒙佛法及尊僧用荷哀伤得抚养</p>
<p style="text-align: center">　　善释师子巧医王疗治忧苦度彼岸</p>
<p style="text-align: center">　　勉济一切诸勤苦法王入于双树间</p>
<p style="text-align: center">　　一切世间当狂乱用不见佛释师子</p>
<p style="text-align: center">　　除无央数淫怒痴人民眄眩顿躄地</p>
<p style="text-align: center">　　天中之天灭生死金翅龙鸟皆归命</p>
<p style="text-align: center">　　鬼阿须伦摩睺勒世尊去后皆堕冥</p>
<p style="text-align: center">　　无有淫欲离慢尘照四方明为已灭</p>
<p style="text-align: center">　　一切世间当大冥佛般泥洹当奈何</p>
<p>　　阿那律说此偈已。应时有诸异天乘车来者。独乘者。乘象者。乘马车者。在交露车者。在座上者。在殿上者。在窓牖者。在父露帐者。在户上者。在半月上者。在梯陛上者。各从所乘各从在所下。下已啼泣呼嗟。往诸力士所生地。到佛所稽首佛足。或有天散优钵青莲黄白诸花。或有散杂栴檀。或有天自取宝冠宝珥手着之宝及以天衣。持散佛上供养于佛。于是贤者罗云啼泣悲哀。说偈言</p>
<p style="text-align: center">　　功德特异慧无量为众所奉开迷乱</p>
<p style="text-align: center">　　除一切恶勤劳忧入于力士所生地</p>
<p style="text-align: center">　　佛为福地众所仰尊为医王灭诸病</p>
<p style="text-align: center">　　尊相好好如莲华尊今寝卧于树间</p>
<p style="text-align: center">　　佛踰日月诸世间无量之曜消天光</p>
<p style="text-align: center">　　佛为法主过须弥度脱亿人勤苦恼</p>
<p style="text-align: center">　　佛入空法寂无有第一无想度彼岸</p>
<p style="text-align: center">　　尊弃一切世间愿法王已入诸树间</p>
<p style="text-align: center">　　世尊之眼灭世冥三达无碍去来今</p>
<p style="text-align: center">　　佛为导师度生死佛用哀故寝树间</p>
<p style="text-align: center">　　尊师子吼出妙声佛所语明如月照</p>
<p style="text-align: center">　　佛软音响众喜乐佛用哀故寝树间</p>
<p style="text-align: center">　　贤者罗云赞十力即便眄眩寻躄地</p>
<p style="text-align: center">　　于地婉转自擗扑法王加哀莫泥洹</p>
<p>　　尊者罗云说此偈已。应时东方不可议无央数不可称无崖际世界。诸佛天中天。国不可计无央数不可思议。无有限诸菩萨。启辞诸佛来至此刹。欲见如来般泥洹及诸大会菩萨。欲见如来稽首跪拜承事供养。诸菩萨来所经世界无数无量。一切天宫天伎乐不鼓自鸣。雨于天香天华。彼诸世界诸天子。有大德学大乘者。及诸天王龙王鬼神阿须伦王迦留罗王甄陀罗王摩睺勒王。皆侍从诸菩萨来供养者。菩萨以诸宝自庄挍来者。或以天子被服来者。或以第六天子被服来者。或以梵天被服来者。或以自在天子被服来者。或以善化天子被服来者。或以兜术天子被服来者。或以天帝释被服来者。或以日天子被服来者。或以月王被服来者。有菩萨入摩尼宝殿舍中结加趺坐来者。或入摩尼宝宫中坐来者。或入摩尼宝交露帐中坐来者。复有菩萨入香殿香宫香交露帐中。结加趺坐来者。或入紫磨金殿。或入一切宝殿。或入一切宝交露帐中。结加趺坐来者。复有菩萨入赤栴檀殿。入一切栴檀殿舍中。结加趺坐来者。复有菩萨入七宝花殿。或入月光焰明踰日月摩尼宝殿。或入如意宝珠殿。或入如意宝珠宫。或入如意摩尼宝交露帐中结加趺坐来者</p>
<p>　　诸菩萨以三十二相庄严其身。有无数光明不可思议之光曜。无数广大光明。其光明除一切人勤苦。令一切得善想光明。除一切地狱饿鬼畜生光明。将一切诣善道光明。令身有福功德相端正姝好。见者欢喜。爱其色则无与等者。其色为一切所观视。有梵声柔软音响。令诸道欢喜音。恐诸魔音。益一切人音。出诸法诸福德音。灭除一切恶出无量法明音。彼有菩萨大士。雨诸宝天花遍三千大千世界。往诣如来或雨或衣者。或雨璎珞庄饰者。或雨盖者或雨幡彩。或者雨杂栴檀者。或雨紫磨金者。或雨莲华者。或雨如意珠者。或雨踰天所有诸宝者。遍三千大千世界下诣如来。或有菩萨化作诸宝庄饰盖。如三千大千世界。踰诸天宝用供养如来。或有菩萨以诸璎珞庄严。如三千大千世界。化作莲华细根青琉璃车【（王*巨）/木】虎珀吉祥藏宝。以为车如意珠车皆悉周遍。焰光珠摩尼黄金以一切为庄饰。或有化作一宫殿如三千大千世界。或有化作踰天诸宝交露帐。如三千大千世界。以焰光珠黄金一切为庄挍。或有化作清净处。如三千大千世界甚大。不可计无央数。不可思议无有量无崖底。所化乃如是。以供养如来无所著等正觉。八方上下来如是。不可计不可数不可思议。无有量诸菩萨来供养佛。是诸菩萨皆同时前。稽首佛足绕世尊三匝。各从其所方来。化作大莲华师子座。诸宝焰光珠黄金为庄挍座。一一菩萨各为佛于双树间化作师子座。以无量清净踰天衣敷其上。以无央数种种色无量色不可计色。不可计亿那术百千色。踰天上诸所有以为庄挍。焰光珠黄金诸宝紫磨金。以为帐而庄严。踰天上香而为芬熏。令诸恶道为善本想。令一切欢喜怡怿。如一菩萨所作庄饰。诸菩萨皆亦如是。一一菩萨各各所化不相杂错。所以者何。寂定无谀谄。于诸法无所著。譬如如意珠于诸尘垢无所染污。学善权方便于诸法所念清净。得诸尊慧法。如身所行口亦如是。为大布施主住于法无所著。是诸菩萨皆叹如来本求道。不可计无央数。不可量不可称勤苦行。以义示现</p>
<h>　　如来化说法品第九</h>
<p>　　尔时贤者阿难以偈赞佛言</p>
<p style="text-align: center">　　眼明净好如月满十力神足慧无尘</p>
<p style="text-align: center">　　为天龙王所供事今日世尊入树间</p>
<p style="text-align: center">　　若佛众摠入大城世雄以足蹈门阃</p>
<p style="text-align: center">　　则动天地至六返放其光明遍佛国</p>
<p style="text-align: center">　　琴瑟箫鼓诸乐器不鼓自出柔软音</p>
<p style="text-align: center">　　师子虎鹿及野牛诸龙大象止雪山</p>
<p style="text-align: center">　　哮吼咆陆心欢喜皆有慈意向如来</p>
<p style="text-align: center">　　其声可乐胜众宝诸牛那术及百千</p>
<p style="text-align: center">　　见佛光明皆踊跃得安无量乐无数</p>
<p style="text-align: center">　　【羊*鸟】鸭鸬鹚雁抅逸又罗瞻无无数众</p>
<p style="text-align: center">　　于铁围山鸟鹦鹉鸣喜欣欣至佛所</p>
<p style="text-align: center">　　人本所失诸宝藏皆还得之至世尊</p>
<p style="text-align: center">　　诸嗔恚者悉慈心以清净意奉事佛</p>
<p style="text-align: center">　　天住虚空雨天华又罗莲花有千叶</p>
<p style="text-align: center">　　诸宫采女及天子各为供养于世尊</p>
<p style="text-align: center">　　色净如是当不现佛今泥洹当奈何</p>
<p style="text-align: center">　　譬如犊子断母乳断绝拥护为甚剧</p>
<p style="text-align: center">　　十方从本无尘垢已离生死为众祐</p>
<p style="text-align: center">　　诸世雄界为自在其受得住不减劫</p>
<p style="text-align: center">　　谁为光王踰日月谁当有力踰铁围</p>
<p style="text-align: center">　　谁当忍辱等如地世尊导人使离尘</p>
<p style="text-align: center">　　当以精进及一心智慧示现度一切</p>
<p style="text-align: center">　　若子亿世与母离暂得一会便复别</p>
<p style="text-align: center">　　子愁思亲四方求世尊泥洹我亦尔</p>
<p style="text-align: center">　　愁忧勤苦无复乐见佛经行及坐处</p>
<p style="text-align: center">　　及见讲堂以精舍奈何断无吉祥得</p>
<p style="text-align: center">　　赞叹十方法施人无量勤苦贤释子</p>
<p style="text-align: center">　　即便躄地蓬婉转我最意见月善月</p>
<p>　　尔时世尊以一切持句三昧。正受作安隐行现三昧。善说三昧。雷雨三昧。师子响三昧。光耀响三昧。威神光明三昧。放光明三昧。微妙句三昧。力三昧。力句三昧。无量力三昧。意持昭明三昧。起世有三昧。鼓响三昧。月三昧。大月三昧。周匝月三昧。月响三昧。上月三昧。藏三昧。谛藏三昧。琉璃藏三昧。观视三昧。无量观视三昧。遍照一切十方三昧。除一切疑光明三昧。至诚三昧。谛至诚三昧。至语三昧。说一切行三昧。所说谛至诚三昧。无量三昧。寂定三昧。寂定句三昧。谛寂定语三昧。布施三昧。谛布施三昧。大布施士三昧。光明三昧。善光明三昧。大光明三昧。无量光明三昧。照明句三昧。断一切疑光明三昧。说诸善本三昧。除说诸疑结三昧。谛说见三昧。于是断疑三昧。善施废解三昧。作诸佛三昧。现说一切行三昧。善说一切行三昧。善说转法轮三昧。善开度其处三昧。以是善说现在诸佛慧三昧。正受所住处。一一毛出不可计不可议。不可称不可量。无崖底亿那术百千光明。一一光端化无央数不可计议无量浴池。一一浴池化作不可计议无数无限亿那术百千莲花。一一莲华上化作不可计议无数无限亿那术百千座。一切诸座上皆有如来坐说法。一一化如来所开导人。使立不退转地住于佛法。其数如莲华上所坐化佛。得须陀洹斯陀含阿那含阿罗汉。一一各如是缘觉之数。及不退转立善本者其数亦尔。生天上者数亦如是不复随苦。诸浴池际各有四宝树。无数茎节枝叶华实。一一茎节枝叶花实上。化作无数不可计议不可称量如来。化出坐师子座上说法度脱一切。其数如化树上如来之数。开度一切已。便说此偈言</p>
<p style="text-align: center">　　众祐人中尊谛觉于一切</p>
<p style="text-align: center">　　人见欢喜者皆弃捐恶道</p>
<p style="text-align: center">　　其久有神通世雄难得值</p>
<p style="text-align: center">　　如优昙钵花其色可意好</p>
<p style="text-align: center">　　其欲供养佛及奉事我身</p>
<p style="text-align: center">　　彼闻是经法其心当欢喜</p>
<p style="text-align: center">　　其欲见现在世尊人中上</p>
<p style="text-align: center">　　世光明威神当信乐吉祥</p>
<p style="text-align: center">　　其当来诸佛以光导御人</p>
<p style="text-align: center">　　欲见是世尊当信是吉祥</p>
<p style="text-align: center">　　其有求大乘彼则有大利</p>
<p style="text-align: center">　　闻是经法已则奉侍于佛</p>
<p style="text-align: center">　　其目得清净及耳鼻之根</p>
<p style="text-align: center">　　身口意诸根为断无所受</p>
<p style="text-align: center">　　三昧戒清净智慧解脱净</p>
<p style="text-align: center">　　解脱示现智脱现为至诚</p>
<p style="text-align: center">　　解于一切法于我无所起</p>
<p style="text-align: center">　　所知无所灭即不忧诸响</p>
<p>　　诸化如来说此偈已。应时不可计人立于三乘。无数世界人民皆得一心。无数佛国诸地狱皆灭尽。诸畜生皆脱勤苦。饿鬼皆得安隐。尔时佛入量宝三昧正受。如来住是三昧者。随一切人所欲。得宝则如其意。见佛国宝皆悉在前。见诸佛树以宝庄饰。随意所好所欲。见色则见诸郡国县邑及国人民。即如意见满诸佛国。尽形寿见所欲庄饰。则如意见男子女人小男小女璎珞庄饰。亦复见诸天龙鬼神犍陀罗阿须伦迦留罗真陀罗摩睺勒。所欲服饰。所欲食饮。所欲舍宅。如意所好皆见皆得。佛告阿难。有三昧名慧行。诸佛世尊住是三昧。随人所欲得三昧。如意即见一切人愿。阿难诸佛世尊有三昧。名无量过度三昧。吉祥威神随人所欲。得万物即如意在前。得万物已供养如来。阿难。诸佛世尊有三昧名眼。住是三昧时。令一切人不复习欲。乐<a>道德</a>欲。于淫欲不净想不复习也。于梦中亦不乐。阿难。诸佛世尊有三昧名意惭愧。住是三昧时。令诸佛国中人民皆有愧心无恚乱意。阿难诸佛世尊有三昧名目主。住是三昧盲者得目。阿难。诸佛世尊有三昧名无忧主。住是三昧时。若入城令一切人无复忧患。阿难。诸佛世尊有三昧名神通主。住是三昧。令无神通者飞行虚空。神足能高七树。阿难。诸佛世尊有三昧名世光耀。住是三昧时。盲者得见世尊。阿难。诸佛世尊有三昧名受清净。住是三昧时足蹈门阃。令诸天龙鬼神犍陀罗王阿须伦王迦留罗王真陀罗王摩睺勒王释梵于彼稽首礼佛。阿难。诸佛世尊有三昧名过师子英。住是三昧时。诸外异道这见如来威神。皆降伏自归。阿难。诸佛世尊有三昧名金刚光明。住是三昧足蹈地时。三千大千诸铁围大铁围山。须弥山王及黑山。诸沟坑溪谷山林及地皆正。高者为卑丘墟为平。其地柔软譬如好衣。阿难。诸佛世尊有三昧名伏诸魔力。住是三昧时。令诸魔恐惧怖懅不安。各各不乐其宫舍怖懅不止。至于见佛归命如是稽首佛足。阿难。诸佛世尊有三昧名无恐惧。住是三昧时。令一切人无伤害意。相向无诸恐惧亦无憍慢。阿难。诸佛世尊有三昧名妙句。住是三昧时。令诸世界人无有食者得诸无数种种之味。阿难。诸佛世尊有三昧名颜色。住是三昧时。令一切人得好妙色不复多病。阿难。诸佛世尊有三昧名为他故令无衣者得自然衣。住是三昧时。抅闭狱者皆得解脱。诸在厄难者。令免难苦得诸安乐。悭贪者憙布施。恶戒者住净戒。恚怒者立忍辱。懈怠者使精进。断诸不善法习增善法。乱意者令得一心。恶智者得净智慧。阿难。诸佛世尊有三昧。名说无意行善说句。住是三昧时。诸忧愁者悉令喜踊。阿难。诸佛世尊有三昧名二光。住是三昧时。于去来今诸法无所挂碍。无有不等示现智慧。阿难。诸佛世尊有三昧。名于诸法无谀谄便去。住是三昧时。令诸菩萨大士得不起法忍。佛说如是。贤者阿难。诸尊弟子。十方诸会菩萨。诸天龙神世间人民。为佛作礼而去。</p>
		
		
	<p class="box marginT">
	<a></a> <a></a> <a></a> <a></a> <span></span> <a></a>		
	
		
		
		</div></div><hr><script charset='utf-8' src='../../js/footer.js'></script></body></html>